<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2006 Mechon Mamre, 12 Hayyim Vital, Jerusalem-->
<LINK REL="stylesheet" HREF="i.css" TYPE="text/css">
<TITLE>משנה תורה - ספר הפלאה - הלכות שבועות פרק א</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<HR>
<P CLASS=s>
<A HREF="0.htm">משנה תורה</A> -
<A HREF="6.htm">ספר הפלאה</A> -
<A HREF="6100.htm">הלכות שבועות</A> - <A HREF="61.htm">הכול</A><BR>פרק
א
<A HREF="6102.htm">ב</A>
<A HREF="6103.htm">ג</A>
<A HREF="6104.htm">ד</A>
<A HREF="6105.htm">ה</A>
<A HREF="6106.htm">ו</A>
<A HREF="6107.htm">ז</A>
<A HREF="6108.htm">ח</A>
<A HREF="6109.htm">ט</A>
<A HREF="6110.htm">י</A>
<A HREF="6111.htm">יא</A>
<A HREF="6112.htm">יב</A>
</P>
<HR>
<H2>הלכות שבועות פרק א</H2>
<A NAME="1"> </A>
<P><B>א</B>  ארבעה מיני שבועות הן--שבועת ביטוי, ושבועת שוא, ושבועת הפיקדון, ושבועת העדות.  שבועת ביטוי, היא שנאמרה בתורה "או נפש כי תישבע לבטא בשפתיים להרע או להיטיב" (<A HREF="t/t0305.htm#4">ויקרא ה,ד</A>); והיא נחלקת לארבעה חלקים--שתיים להבא, ושתיים לשעבר, כגון שנשבע על דבר שעבר שנעשה או שלא נעשה, ועל דבר שעתיד להיות שייעשה או שלא ייעשה.  [ב] ואין שבועת ביטוי נוהגת אלא בדברים שאפשר לו לעשותן, בין להבא בין לשעבר.</P>
<A NAME="2"> </A>
<P><B>ב</B>  כיצד לשעבר--שאכלתי, או שזרקתי אבן לים, או שדיבר פלוני עם פלוני, או שלא אכלתי, או שלא זרקתי אבן לים, או שלא דיבר פלוני עם פלוני; וכיצד להבא--שאוכל, או שאזרוק אבן לים, או שלא אוכל, או שלא אזרוק אבן לים:  הרי אלו שתיים לשעבר, ושתיים להבא.</P>
<A NAME="3"> </A>
<P><B>ג</B>  נשבע על אחת מארבע מחלקות אלו והחליף--כגון שנשבע שלא יאכל ואכל, או שאכלתי והוא לא אכל--הרי זו שבועת שקר; ועל זה וכיוצא בו נאמר "לא תישבעו בשמי, לשקר" (<A HREF="t/t0319.htm#12">ויקרא יט,יב</A>).  ואם נשבע לשקר--במזיד, לוקה; בשוגג, מביא קרבן עולה ויורד, שנאמר "ונעלם ממנו; והוא ידע ואשם . . ." (<A HREF="t/t0305.htm#4">ויקרא ה,ד</A>).</P>
<A NAME="4"> </A>
<P><B>ד</B>  שבועת שוא, נחלקת לארבע מחלקות:  האחת, שנשבע על דבר הידוע שאינו כן.  כיצד--כגון שנשבע על האיש שהוא אישה, ועל האישה שהיא איש, ועל עמוד של שיש שהוא של זהב; וכן כל כיוצא בזה.</P>
<A NAME="5"> </A>
<P><B>ה</B>  השנייה, שנשבע על דבר ידוע שאין בו ספק לאדם בעולם שהוא כן.  כגון שנשבע על השמיים שהוא שמיים, ועל האבן זו שהיא אבן, ועל שניים שהם שניים; וכן כל כיוצא בזה, שזה הדבר אין בו ספק לאדם שלם כדי לצדק הדבר בשבועה.</P>
<A NAME="6"> </A>
<P><B>ו</B>  שלישית, שנשבע לבטל את המצוה.  כיצד--כגון שנשבע שלא יתעטף בציצית, ושלא ילבוש תפילין, ושלא יישב בסוכה בחג הסוכות, ולא יאכל מצה בלילי הפסח, או שיתענה בשבתות וימים טובים; וכן כל כיוצא בזה.</P>
<A NAME="7"> </A>
<P><B>ז</B>  רביעית, שנשבע על דבר שאין בו כוח לעשותו.  כיצד--כגון שנשבע שלא יישן שלושה ימים לילה ויום רצופים, או שלא יטעום כלום שבעת ימים רצופים; וכן כל כיוצא בזה.</P>
<A NAME="8"> </A>
<P><B>ח</B>  כל הנשבע שבועת שוא מארבע שבועות אלו--עובר בלא תעשה, שנאמר "לא תישא את שם ה' אלוהיך, לשוא" (<A HREF="t/t0220.htm#6">שמות כ,ו</A>; <A HREF="t/t0505.htm#10">דברים ה,י</A>):  ואם היה מזיד, לוקה; ואם היה שוגג, פטור מכלום.</P>
<A NAME="9"> </A>
<P><B>ט</B>  [ח] שבועת הפיקדון כיצד:  כל מי שיש ממון חברו בידו, בין פיקדון, בין מלווה, או שגזלו, או עשקו, או מצא לו אבידה ולא החזירה, וכיוצא בזה, ותבע ממנו ממון שיש לו בידו, וכפר בו--הרי זה עובר בלא תעשה:  שנאמר "לא תכחשו" (<A HREF="t/t0319.htm#11">ויקרא יט,יא</A>), זו אזהרה לכפירת ממון; ואין לוקין על לאו זה.  ואם נשבע לו על שקר, על ממון שכפר בו--הרי זה עובר בלאו אחר; ועל זה נאמר "ולא תשקרו, איש בעמיתו" (שם), זו אזהרה לנשבע על כפירת ממון.  ושבועה זו, היא הנקראת שבועת הפיקדון.</P>
<A NAME="10"> </A>
<P><B>י</B>  [ט] ומה הוא חייב על שבועת הפיקדון ששיקר בה--משלם הקרן שכפר בו, עם תוספת חומש; ומקריב אשם ודאי, בין שהיה מזיד בין שהיה שוגג, שנאמר "וכיחש בעמיתו בפיקדון, או בתשומת יד . . . והיה, כי יחטא ואשם" (<A HREF="t/t0305.htm#21">ויקרא ה,כא-כג</A>)--ולא נאמר בו ונעלם, לחייב שוגג כמזיד:  [י] והוא שיזיד בפיקדון או בממון שנתחייב בו, ויידע בו בשעת שבועה; אבל אם שגג ושכח שיש לו אצלו ממון וכפר ונשבע, ואחר כך ידע--הרי זה אנוס, ופטור מכלום.</P>
<A NAME="11"> </A>
<P><B>יא</B>  וכן אם לא ידע שאסור לישבע לשקר על כפירת ממון, הרי זה אנוס ופטור.  [יא] אם כן, היאך היא שגגת שבועת הפיקדון:  כגון שנעלם ממנו אם חייבין עליה קרבן אם לאו, וידע שהיא אסורה ושיש לו אצלו ממון--זו היא שגגתה; וזדונה, שידע שחייבין עליה קרבן.</P>
<A NAME="12"> </A>
<P><B>יב</B>  שבועת העדות כיצד:  העדים שידעו עדות ממון, ותבעם בעל העדות להעיד לו, וכפרו בעדותן ולא העידו, ונשבעו לו שאינן יודעין לו עדות--זו היא הנקראת שבועת העדות; וחייבין על שבועה זו קרבן עולה ויורד, בין שהיו מזידין בין שהיו שוגגין, שנאמר "ונפש כי תחטא, ושמעה קול אלה, והוא עד" (<A HREF="t/t0305.htm#1">ויקרא ה,א</A>)--ולא נאמר בה ונעלם, לחייב על הזדון כשגגה.</P>
<A NAME="13"> </A>
<P><B>יג</B>  כיצד שגגת שבועת העדות:  כגון שנעלם ממנו שחייבין עליה קרבן, וידע ששבועה זו אסורה, ושהיא שקר; וזדונה, שידע שחייבין עליה קרבן.  אבל אם לא ידע שהיא אסורה, או ששכחו העדות ונשבעו, ואחר כך נודע להם שהן יודעין לו עדות, ושנשבעו על שקר--הרי אלו אנוסין, ופטורין אף מן הקרבן.
<BR></P>
<HR>
<P CLASS=s>
<A HREF="0.htm">משנה תורה</A> -
<A HREF="6.htm">ספר הפלאה</A> -
<A HREF="6100.htm">הלכות שבועות</A> - <A HREF="61.htm">הכול</A><BR>פרק
א
<A HREF="6102.htm">ב</A>
<A HREF="6103.htm">ג</A>
<A HREF="6104.htm">ד</A>
<A HREF="6105.htm">ה</A>
<A HREF="6106.htm">ו</A>
<A HREF="6107.htm">ז</A>
<A HREF="6108.htm">ח</A>
<A HREF="6109.htm">ט</A>
<A HREF="6110.htm">י</A>
<A HREF="6111.htm">יא</A>
<A HREF="6112.htm">יב</A>
</P>
<HR>
<P>יש לך שאלה או הערה?  <SCRIPT TYPE="text/javascript">email('6101')</SCRIPT></P>
</DIV></BODY></HTML>

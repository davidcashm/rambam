<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2006 Mechon Mamre, 12 Hayyim Vital, Jerusalem-->
<LINK REL="stylesheet" HREF="i.css" TYPE="text/css">
<TITLE>משנה תורה - ספר קדושה - הלכות מאכלות אסורות פרק טו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<HR>
<P CLASS=s>
<A HREF="0.htm">משנה תורה</A> -
<A HREF="5.htm">ספר קדושה</A> -
<A HREF="5200.htm">הלכות מאכלות אסורות</A> - <A HREF="52.htm">הכול</A><BR>פרק
<A HREF="5201.htm">א</A>
<A HREF="5202.htm">ב</A>
<A HREF="5203.htm">ג</A>
<A HREF="5204.htm">ד</A>
<A HREF="5205.htm">ה</A>
<A HREF="5206.htm">ו</A>
<A HREF="5207.htm">ז</A>
<A HREF="5208.htm">ח</A>
<A HREF="5209.htm">ט</A>
<A HREF="5210.htm">י</A>
<A HREF="5211.htm">יא</A>
<A HREF="5212.htm">יב</A>
<A HREF="5213.htm">יג</A>
<A HREF="5214.htm">יד</A>
טו
<A HREF="5216.htm">טז</A>
<A HREF="5217.htm">יז</A>
</P>
<HR>
<H2>הלכות מאכלות אסורות פרק טו</H2>
<A NAME="1"> </A>
<P><B>א</B>  דבר אסור שנתערב בדבר מותר--מין בשאינו מינו, בנותן טעם; ומין במינו שאי אפשר לעמוד על טעמו, ייבטל ברוב.</P>
<A NAME="2"> </A>
<P><B>ב</B>  כיצד:  חלב הכליות שנפל לתוך הגריסין, ונימוח הכול--טועמין את הגריסין:  אם לא נמצא בהן טעם חלב, הרי אלו מותרין; ואם נמצא בהן טעם חלב והיה בהן ממשו, הרי אלו אסורין מן התורה; נמצא בהן טעמו ולא היה בהן ממשו, הרי אלו אסורין מדברי סופרים.</P>
<A NAME="3"> </A>
<P><B>ג</B>  כיצד הוא ממשו, כגון שהיה מן החלב כזית בכל שלוש ביצים מן התערובת.  אם אכל מן הגריסין האלו כשלוש ביצים--הואיל ויש בהן כזית מן החלב, לוקה:  שהרי טעם טעם האיסור, וממשו.  אכל פחות משלוש ביצים, מכין אותו מכת מרדות מדבריהם.  וכן אם לא היה בתערובת כזית בכל שלוש ביצים--אף על פי שיש בהן טעם חלב, ואכל כל הקדירה--אינו לוקה אלא מכת מרדות.</P>
<A NAME="4"> </A>
<P><B>ד</B>  נפל חלב כליות לחלב האליה, ונימוח הכול--אם היה חלב האליה כשניים בחלב הכליות, הרי הכול מותר מן התורה; אפילו חתיכת נבילה שנתערבה בשתי חתיכות של שחוטה, הכול מותר מן התורה.  אבל מדברי סופרים, הכול אסור--עד שיאבד דבר האסור מעוצם מיעוטו, ולא יהיה דבר חשוב שעינו עומדת כמו שיתבאר.</P>
<A NAME="5"> </A>
<P><B>ה</B>  ובכמה יתערב דבר האסור, ויאבד בעוצם מיעוטו:  כשיעור שנתנו חכמים--יש דבר ששיעורו בשישים, ויש ששיעורו במאה, ויש ששיעורו במאתיים.</P>
<A NAME="6"> </A>
<P><B>ו</B>  נמצאת למד, שכל איסורין שבתורה--בין איסורי מלקות, בין איסורי כרת, בין איסורי הניה, שנתערבו במאכל המותר--מין בשאינו מינו, בנותן טעם; מין במינו שאי אפשר לעמוד על הטעם, שיעורו בשישים או במאה או במאתיים:  חוץ מיין נסך, מפני חומר עבודה זרה, וחוץ מטבל, שהרי אפשר לתקנו; ומפני זה, אוסרין במינן בכל שהן, ושלא במינן, בנותן טעם כשאר האיסורין.</P>
<A NAME="7"> </A>
<P><B>ז</B>  כיצד:  טיפת יין נסך שנפלו עליה כמה חבייות של יין--הכול אסור, כמו שיתבאר; וכן כוס של יין טבל שנתערב בחבייות--הכול טבל, עד שיפריש תרומה ומעשרות הראויין לתערובת כמו שיתבאר במקומו.</P>
<A NAME="8"> </A>
<P><B>ח</B>  פירות שביעית--אף על פי שאם נתערבו במינן בכל שהוא, ושלא במינן בנותן טעם--אינן בכלל איסורי תורה:  שאין אותה התערובת אסורה; אלא חייב לאכול כל התערובת בקדושת שביעית, כמו שיתבאר במקומו.</P>
<A NAME="9"> </A>
<P><B>ט</B>  חמץ בפסח--אף על פי שהוא מאיסורי תורה, אינו בכללות אלו:  לפי שאין התערובת אסורה לעולם--שהרי לאחר הפסח תהיה כל התערובת מותרת, כמו שביארנו.  לפיכך אוסר בכל שהוא, בין במינו בין שלא במינו.  [י] והוא הדין לתבואה חדשה שנתערבה בישנה מלפני העומר--אוסרת בכל שהוא, שהרי יש לה מתירין:  שלאחר העומר, יותר הכול.</P>
<A NAME="10"> </A>
<P><B>י</B>  וכן כל דבר שיש לו מתירין, ואפילו היה איסורו מדבריהם, כגון איסור מוקצה ונולד ביום טוב--לא נתנו בו חכמים שיעור, אלא אפילו אחד בכמה אלפים אינו בטיל:  שהרי יש לו דרך שיותר בה, כגון הקדש ומעשר שני וכיוצא בהן.  [יא] אבל העורלה, וכלאי הכרם, וחלב, ודם, וכיוצא בהן, וכן תרומות--נתנו חכמים בהן שיעור, שאין בהן דרך היתר לכל אדם.</P>
<A NAME="11"> </A>
<P><B>יא</B>  [יב] ייראה לי, שאפילו דבר שיש לו מתירין--אם נתערב בשאינו מינו, ולא נתן טעם--מותר:  לא יהיה זה שיש לו מתירין חמור מטבל, שהרי אפשר לתקנו; ואף על פי כן שלא במינו בנותן טעם, כמו שביארנו.  ואל תתמה על חמץ בפסח, שהתורה אסרה "כל מחמצת" (<A HREF="t/t0212.htm#20">שמות יב,כ</A>); לפיכך החמירו בו, כמו שביארנו.</P>
<A NAME="12"> </A>
<P><B>יב</B>  [יג] ואלו הן השיעורין שנתנו חכמים:  התרומה, ותרומת מעשר, והחלה, והביכורים--עולין באחד ומאה; וצריך להרים, ומצטרפין זה עם זה.  וכן פרוסה של לחם הפנים לתוך פרוסות של חולין, עולה באחד ומאה.</P>
<A NAME="13"> </A>
<P><B>יג</B>  כיצד:  סאה קמח מאחד מאלו, או סאה מכולן, שנפלה למאה סאה קמח של חולין, ונתערב הכול--מרים מן הכול סאה אחת כנגד סאה שנפלה, והשאר מותר לכל אדם; נפלה לפחות ממאה, נעשה הכול מדומע.</P>
<A NAME="14"> </A>
<P><B>יד</B>  העורלה וכלאי הכרם--עולין באחד ומאתיים, ומצטרפין זה עם זה; ואינו צריך להרים.  כיצד:  רביעית של יין עורלה או כלאי הכרם, או שהייתה הרביעית מצטרפת משניהם, שנפלה לתוך מאתיים רביעייות של יין--הכול מותר, ואינו צריך להרים כלום; נפלה לפחות ממאתיים, הכול אסור בהניה.</P>
<A NAME="15"> </A>
<P><B>טו</B>  ולמה צריך להרים התרומה, ולא ירים עורלה וכלאי הכרם:  שהתרומה, ממון כוהנים; לפיכך כל תרומה שאין הכוהנים מקפידין עליה, כגון תרומת הכליסין והחרובין ושעורין שבאדום--אינו צריך להרים.  [טז] ולמה כפלו שיעור עורלה וכלאי הכרם, מפני שהן אסורין בהניה.  ולמה סמכו על שיעור מאה בתרומות:  שהרי תרומת מעשר אחד ממאה ומקדשת הכול, שנאמר "את מקדשו, ממנו" (<A HREF="t/t0418.htm#29">במדבר יח,כט</A>); אמרו חכמים, דבר שאתה מרים ממנו--אם חזר לתוכו, מקדשו.</P>
<A NAME="16"> </A>
<P><B>טז</B>  [יז] שאר איסורין שבתורה כולן, כגון בשר שקצים ורמשים וחלב ודם וכיוצא בהן--שיעורן בשישים.  כיצד:  כזית חלב כליות שנפל לתוך שישים כזית מחלב האליה, הכול מותר; נפל לפחות משישים, הכול אסור.  וכן אם נפל כשעורה חלב, צריך שיהיה שם כמו שישים שעורה.  וכן בשאר איסורין.  וכן שומן של גיד הנשה שנפל לקדירה של בשר--משערין אותו בשישים, ואין שומן הגיד מן המניין; ואף על פי ששומן גיד הנשה מדבריהם, כמו שביארנו, הואיל וגיד הנשה בריה בפני עצמה, החמירו בו כאיסורי תורה.  והגיד עצמו--אין משערין בו ואינו אוסר, שאין בגידים בנותן טעם.</P>
<A NAME="17"> </A>
<P><B>יז</B>  [יח] אבל כחל שנתבשל עם הבשר--בשישים, וכחל מן המניין:  הואיל והכחל מדבריהם כמו שביארנו, הקלו בשיעורו.</P>
<A NAME="18"> </A>
<P><B>יח</B>  [יט] ביצה שנמצא בה אפרוח, שנשלקה עם ביצים המותרות--אם הייתה עם שישים ואחת והיא, הרי הן מותרות; הייתה עם שישים בלבד, נאסרו הכול:  מפני שהיא בריה בפני עצמה, עשו בה היכר והוסיפו בשיעורה.  [כ] אבל ביצת עוף טמא שנשלקה עם ביצי עוף טהור, לא אסרה אותם; ואם טרף אלו עם אלו, או שנתערבה ביצת עוף טמא, או ביצת טריפה עם ביצים אחרים--שיעורן בשישים.</P>
<A NAME="19"> </A>
<P><B>יט</B>  [כא] ומניין סמכו חכמים על שיעור שישים:  שהרי המורם מאיל נזיר, והוא הזרוע, אחד משישים משאר האיל; והיא מתבשלת עימו ואינה אוסרת אותו, שנאמר "ולקח הכוהן את הזרוע בשלה, מן האיל" (<A HREF="t/t0406.htm#19">במדבר ו,יט</A>).</P>
<A NAME="20"> </A>
<P><B>כ</B>  [כב] מין במינו ודבר אחר שנתערבו, כגון קדירה שהיה בה חלב אליה וגריסין, ונפל לתוכה חלב הכליות, ונמחה הכול ונעשה גוף אחד--רואין את חלב האליה ואת הגריסין כאילו הן גוף אחד, ומשערין חלב הכליות בגריסין ובאליה; אם היה אחד משישים, מותר:  שהרי אי אפשר כאן לעמוד על הטעם.  [כג] והוא הדין לתרומות שנתערבו לשערן במאה, וכלאי הכרם או עורלה לשער אותן במאתיים.</P>
<A NAME="21"> </A>
<P><B>כא</B>  [כד] כשמשערין בכל האיסורין--בין בשישים, בין במאה, בין במאתיים--משערין במרק ובתבלין ובכל שיש בקדירה ובמה שבלעה קדירה מאחר שנפל האיסור, לפי אומדן הדעת:  שהרי אי אפשר לעמוד על מה שבלעה בצמצום.</P>
<A NAME="22"> </A>
<P><B>כב</B>  [כה] אסור לבטל איסורין של תורה, לכתחילה.  ואם ביטל, הרי זה מותר; ואף על פי כן קנסו אותו חכמים, ואסרו הכול.  וייראה לי שכיון שהוא קנס, אין אוסרין תערובת זו אלא על זה העובר שביטל האיסור; אבל לאחרים, הכול מותר.</P>
<A NAME="23"> </A>
<P><B>כג</B>  [כו] כיצד:  הרי שנפלה סאה של עורלה לתוך מאה סאה, שהרי נאסר הכול--לא יביא מאה סאה אחרת ויצרף, כדי שתעלה באחד ומאתיים; ואם עבר ועשה כן, הכול מותר.  אבל באיסורין של דבריהם--מבטלין האיסור, לכתחילה.  [כז] כיצד:  חלב שנפל לקדירה שיש בה בשר עוף, ונתן טעם בקדירה--מרבה עליו בשר עוף אחר, עד שיבטל הטעם.  וכן כל כיוצא בזה.</P>
<A NAME="24"> </A>
<P><B>כד</B>  [כח] כבר ביארנו שאם נתן דבר האסור טעמו בדבר המותר, נאסר הכול.  במה דברים אמורים, בשהשביחו.  אבל אם פגם זה האסור למותר והפסיד טעמו, הרי זה מותר:  והוא, שיהיה פוגם מתחילה ועד סוף; אבל אם פגם בתחילה, וסופו להשביח, או השביח בתחילה, אף על פי שסופו לפגום--הרי זה אסור.</P>
<A NAME="25"> </A>
<P><B>כה</B>  [כט] ומי יטעום את התערובת--אם היה המעורב תרומות עם החולין, טועם אותן הכוהן:  אם היה טעם התרומה ניכר, הכול מדומע.  ובהלכות תרומות, יתבאר דין המדומע.  [ל] ואם היה בשר בחלב, או יין נסך, ויין עורלה וכלאי הכרם שנפלו לדבש, או בשר שקצים ורמשים שנתבשל עם הירק, וכיוצא בהן--טועם אותן הגוי, וסומכין על פיו.  אם אמר אין בו טעם, או שאמר יש בו טעם, ומטעם רע הוא והרי פגמו--הכול מותר:  והוא שלא יהיה סופו להשביח, כמו שביארנו.  ואם אין שם גוי לטעום--משערין אותו בשיעורו, בשישים או במאה או במאתיים.</P>
<A NAME="26"> </A>
<P><B>כו</B>  [לא] עכבר שנפל לשיכר או לחומץ--משערין אותו בשישים, שאנו חוששין שמא טעמו בשיכר ובחומץ משביח.  אבל אם נפל ליין או לשמן או לדבש--מותר, ואפילו נתן טעם:  מפני שטעמו פוגם--שכל אלו צריכין להיותן מבושמין, וזה מסריחן ומפסיד טעמן.</P>
<A NAME="27"> </A>
<P><B>כז</B>  [לב] גדי שצלה אותו בחלבו, אסור לאכול אפילו מקצה אוזנו--שהחלב נבלע באבריו, והוא משביחו ונותן בו טעם; לפיכך אם היה כחוש ולא היה בו חלב כליות, ולא חלב קרב אלא מעט כאחד משישים--קולף ואוכל, עד שמגיע לחלב.</P>
<A NAME="28"> </A>
<P><B>כח</B>  וכן ירך שצלאה בגיד הנשה שבה--קולף ואוכל עד שהוא מגיע לגיד, ומשליכו.  וכן בהמה שצלאה שלמה ולא הסיר ממנה לא חוטין ולא קרומות האסורות--קולף ואוכל; וכיון שיגיע לדבר אסור, חותכו ומשליכו--שאין בגידים בנותן טעם, כדי לשער בהן.</P>
<A NAME="29"> </A>
<P><B>כט</B>  [לג] אין צולין בשר שחוטה עם בשר נבילה או בהמה טמאה בתנור אחד, ואף על פי שאין נוגעין זה בזה; ואם צלאן--הרי זה מותר, ואפילו הייתה האסורה שמנה הרבה והמותרת רזה, שהריח אינו אוסר, ואין אוסר אלא עצמו של איסור.</P>
<A NAME="30"> </A>
<P><B>ל</B>  [לד] בשר נבילה מליח שנבלל עימו בשר שחוטה--הרי זה נאסר, מפני שתמצית הנבילה נבלעת בגוף בשר השחוטה, ואי אפשר לעמוד כאן לא על הטעם, ולא על השיעור.</P>
<A NAME="31"> </A>
<P><B>לא</B>  וכן בשר דג טמא מליח שנבלל עימו דג תפל טהור, נאסר מפני צירו; אבל אם היה המליח טהור והתפל דג טמא--לא נאסר המליח, שהתפל בולע מן המליח.  דג טמא שכבשו עם דג טהור--ציר הכול אסור, אלא אם כן היה הטמא אחד ממאתיים מן הטהור.
<BR></P>
<HR>
<P CLASS=s>
<A HREF="0.htm">משנה תורה</A> -
<A HREF="5.htm">ספר קדושה</A> -
<A HREF="5200.htm">הלכות מאכלות אסורות</A> - <A HREF="52.htm">הכול</A><BR>פרק
<A HREF="5201.htm">א</A>
<A HREF="5202.htm">ב</A>
<A HREF="5203.htm">ג</A>
<A HREF="5204.htm">ד</A>
<A HREF="5205.htm">ה</A>
<A HREF="5206.htm">ו</A>
<A HREF="5207.htm">ז</A>
<A HREF="5208.htm">ח</A>
<A HREF="5209.htm">ט</A>
<A HREF="5210.htm">י</A>
<A HREF="5211.htm">יא</A>
<A HREF="5212.htm">יב</A>
<A HREF="5213.htm">יג</A>
<A HREF="5214.htm">יד</A>
טו
<A HREF="5216.htm">טז</A>
<A HREF="5217.htm">יז</A>
</P>
<HR>
<P>יש לך שאלה או הערה?  <SCRIPT TYPE="text/javascript">email('5215')</SCRIPT></P>
</DIV></BODY></HTML>
